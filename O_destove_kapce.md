## Pohádka o dešťové kapce ##


Majka ležela ve své postýlce a byla hrozně smutná. Před několika dny venku zmokla, nastydla a teď měla rýmu a
teplotu. Všechny děti si hrají, dovádějí a ona je tu sama a nudí se. Bylo to k vzteku nebo k pláči. Majka to tak trochu střídala. Chvilku jí bylo
smutno a chvilku se zlobila na ten protivný dešť, který ještě stále padal za oknem. Otočila se k němu zády. Ať vidí, že o něj nikdo nestojí!
A v tom zaslechla slabé klepání na okenní sklo. *"Proč jsi tak smutná?"* zeptala se kapka. Majce vyhrkly slzy do očí. Vzdorovitě si je otřela 
pěstičkou a odsekla: *"Ještě se ptej! Vy kapky za to můžete, že jsem nastydla a nemohu za kamarády!"*. Kapička si opřela bradu o dlaně a
odpověděla:*"To je mi moc líto. Ale zem byla po létu hrozně vyschlá a rozpraskaná a květiny trpěly žízní. Proto jsme musely seskočit z mraků a dát
jim napít. Ale jestli se tu sama nudíš, tak já tu budu s tebou. Podívej, co dovedu!"* Kapička seskočila z parapetu, nasedla na jeden osamělý
sluneční paprsek a rozjela se na něm kolem okna. Za ní zůstavala jako široká pestrá pentle nádherná duha. Majka se rozesmála a nadšeně zatleskala.
Takovou duhu ještě neviděla a dokonce ji měla tak blízko, že si na ni mohla sáhnout! Kapička seskočila z paprsku a vrátila se na okno. Sedla si
vedle Majky a vyprávěla jí o svých cestách. Ani bys nevěřil, kolik toho taková děšťová kapka zažije. Proplula velikou řeku od pramene až k moři,
omývala pláže tropických ostrovů, letěla v mracích nad oceánem, jako vločka sněhu se snesla do vysokých hor, kde ji děti zabalily do sněhuláka,
jako krystalek ledu plula s velikou krou až k severnímu pólu, viděla spoustu měst, zemí a kontinentů, svezla se na ocasu obrovského tygra, který
ji setřel z orosené trávy... Majka poslouchala, kapička vyprávěla a najednou byl večer. A druhého dne přišla kapička znovu a zase Majku bavila až
do večera! Třetí den už Majka cítila, že je zase zdravá. A protože byl krásný den bez mráčků, vesele běžela za kamarády. Od té doby se už na déšť
nezlobí. Sedává u okna a přemýšlí o kapkách. Představuje si, odkud která asi přiletěla a co prožila. A ani trošku se při tom nenudí.